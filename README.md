Dit is een spel waarbij een menselijke speler het tegen de computer opneemt. Er zijn 23 stenen (lucifers of knopen of iets anders mag ook). De bedoeling van het spel is dat de degene die de laatste steen wegneemt, verliest. Er mogen in één beurt 1, 2 of 3 stenen weggenomen worden en er moet altijd één of meerdere stenen weggenomen worden.

De computer vraagt eerst om menselijke invoer. De invoer wordt gecontroleerd (1, 2 of 3) en daarna vermindert de computer het aantal stenen. Vervolgens bepaalt de computer zijn eigen zet, deelt die aan de speler mee, vermindert het aantal stenen met zijn zet en vermeldt het aantal stenen. Dan is de speler weer aan de beurt enzovoorts totdat het aantal stenen nul is. Degene die de laatste steen heeft weggehaald, heeft verloren.

Om te bepalen welke strategie de computer moet volgen, beginnen we aan het einde van het spel. Aan het einde moet de computer ervoor zorgen dat er nog maar één steen over is. Verder moet hij ervoor zorgen dat de speler er nooit één kan overlaten, maar altijd minstens 2. Dat betekent dat de computer er bij de voorlaatste zet 5 moet overhouden. De speler kan er dan altijd 1, 2 of 3 wegnemen, daarna kan de computer ervoor zorgen dat er nog één steen overblijft. Die moet de speler dan nemen, waardoor de computer wint. De speler mag dus nooit 5 stenen kunnen overlaten, maar minstens 6. Dat kan als er nog 9 stenen overblijven. Als we zo doorredeneren, komen we tot de volgende getallen: 1, 5, 9, 13, 17, 21. Op de eerste na is dat dus een veelvoud van 4 + 1.